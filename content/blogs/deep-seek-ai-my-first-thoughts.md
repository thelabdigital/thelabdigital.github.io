---
title: "DeepSeek AI - My First Thoughts"
date: 2025-01-29T21:45:37+06:30
draft: false
author: Sithu Aung
tags:
    - Burmese
    - AI
    - Artificial Intelligence
    - DeepSeek AI
    - Article
    - Blog
    - Knowledge Base
image: /images/blogs/deep-seek-ai-01.png
description: "Deep Seek AI - My First Thoughts"
toc:
---

## DeepSeek AI: My First Thoughts

### AI Background

DeepSeek AI ဆိုလို့ OpenAI ထက်သာတယ် ဘာညာ လျှောက်ပြောနေတာ ရူးနေလို့ ပြောတာပဲ။ AI မှာ ဖြတ်လမ်းမရှိဘူး။ Apple ကိုပဲကြည့်။ M2/M3 တွေမှာ base model တွေသည် 8GB RAM တွေနဲ့လာတယ်။ M4 ရောက်လာချိန်မှာ 16GB တွေ ဖြစ်ကုန်တယ်။ စျေးကအတူတူပဲ၊ စျေးမတက်ဘူး။ ဘာလို့ Apple က RAM ကို ၂ ဆ မြှင့်ပေးလိုက်ရလဲဆိုတော့ Apple Intelligence ကြောင့်။

Apple နဲ့ Tim Cook ပဲဗျာ။ ဘယ်တုန်းက User တွေအပေါ် စေတနာရှိတယ်ဆိုတာ ရှိခဲ့ဖူးလို့လဲ။ M2 တုန်းက SSD ကို 256GB ကို Single channel နဲ့ သွားထားတာ။ M1 တုန်းက 256GB တွေသည် 128GB chip နှစ်ချပ်ကို dual channel နဲ့ သုံးထားပေးတာ။ အဲဒီတော့ ပိုမြန်တာပေါ့။ M2 လည်းရောက်ရော base model 256GB တွေက chip တစ်ချပ်တည်းနဲ့ single channel ပဲ ဖြစ်သွားတယ်။ chip ၂ ချပ်စာအစား ၁ ချပ်တည်းသုံးပြီး production cost ကို ချထားတယ်။ ဒါပေမဲ့ ဒီတစ်ခေါက် M4 တွေမှာက base model မှာတင် စျေးမပြောင်းဘဲ၊ 16GB RAM သုံးပေးထားတယ်။

အဲဒါက စားသုံးသူအပေါ် Apple က စေတနာရှိလို့ ဆိုတာထက်၊ Apple Intelligence ကို သုံးစေချင်တာ။ ဒါကိုသုံးဖို့အတွက်ဆို ဒီလောက် Hardware စွမ်းဆောင်ရည် ရှိမှဖြစ်မယ်၊ မဖြစ်မနေ လိုအပ်တယ် ဆိုလို့သာ ထည့်ပေးတာ။ သူတို့အတွက် အကျိုးရှိလို့၊ သူတို့သုံးစေချင်တာကို မသုံးမှာစိုးရိမ်လို့ free upgrade လုပ်ပေးလိုက်တဲ့ သဘောပဲ။

ဆိုတော့ ပြောချင်တာက AI သည် Hardware requirement များတယ်။ ဖြတ်လမ်းမရှိဘူး။ အဲဒီတော့ ခဏတဖြုတ်တော့ Hype ဖြစ်နေမယ်၊ ဒါပေမဲ့ အဆုံးသတ်မှာ  nVidia ကို ဘယ်ကောင်ပိုက်ဆံ အပေးနိုင်ဆုံးလဲ၊ အပေးနိုင်ဆုံးကောင်က အသာဆုံးဖြစ်သွားမှာပဲ။

ဥပမာ Google Gemini ကိုပဲကြည့်။ ပထမတော့ OpenAI ကို အပြတ်အသတ်ရှုံးသွားတာ၊ လုံးဝအလဲထိုးခံလိုက်ရတာ။ နောက်တော့ ၆ လလောက်အတွင်း တဖြည်းဖြည်းမီသွားတာပဲ။ Chip တွေ နင်းကန်ဝယ်၊ TOPS တွေ နင်းကန်ဖြည့်လိုက်ရင်၊ လက်ရှိမှာ ဘယ်မိုဒယ်မဆို အတူတူပါပဲ။ ဘယ်သူက ဘယ်သူ့ထက်သာတယ်ဆိုတာ မရှိသလောက်ပဲ။ Performance တွေက ခပ်ဆင်ဆင်တွေချင်္ညးပဲ။

> AI မှာ ဖြတ်လမ်းမရှိဘူး။

### (Current) State of AI

ပြောချင်တာက အခုမှစမှာ။ လက်ရှိမှာ AI သည် တကယ်ကို Intelligence မဖြစ်သေးဘူး။ Train လုပ်ဖို့ သုံးထားတဲ့ data အပေါ် အလွန်အမင်း မှီခိုနေရတုန်းပဲ။ နောက်တစ်ခုက AI သည် လက်တွေ့ကဏ္ဍတွေမှာ၊ လုပ်ငန်းခွင်တွေမှာ အသုံးမတည့်သေးဘူး။ Coca-Cola က AI သုံးပြီး ကြော်ငြာဗီဒီယိုတစ်ခု လုပ်လိုက်တာ၊ လူအဆဲခံရတာပဲ အဖတ်တင်သွားတယ်။ ဥပဒေအကျိုးဆောင်အဖွဲ့က AI သုံးပြီး လျှောက်လဲချက်ရေးတာ၊ အပြင်မှာတကယ်မရှိတဲ့ စီရင်ထုံးတွေကို ထည့်ရေးလို့ ပြဿနာတက်၊ တရားသူကြီးက တရားရုံးမထီမဲ့မြင်လုပ်မှုနဲ့ ရှေ့နေတွေကိုထောင်း ဆိုတာတွေ ဖြစ်ကုန်တယ်။ ရှေ့နေတွေ၊ ဥပဒေအကျိုးဆောင်အဖွဲ့တွေဆိုတာ အခုအချိန်အထိ WordPerfect ကို သုံးနေကြတဲ့သူတွေ။ ဆိုတော့ကာ နည်းပညာကုမ္ပဏီတွေက Social media ခေတ်တုန်းကလို၊ VR ခေတ်တုန်းကလိုပဲ၊ သူများမှာရှိရင် ငါ့မှာလည်း ရှိရမယ်ဆိုပြီး လုပ်နေကြတာ။

Social media ခေတ်တုန်းက Facebook အောင်မြင်တော့ Google က အားကျမခံ၊ Google+ ဆိုပြီး လိုက်လုပ်တယ်။ Microsoft က LinkedIn ကို ဝယ်လိုက်တယ်။ ၂၆.၂ ဘီလျံဆိုတာ နည်းတဲ့ပိုက်ဆံမဟုတ်ဘူး။ ဒါပေမဲ့ အခုတော့ တန်နေပါပြီ၊ Microsoft အတွက် LinkedIn ဟာ တန်ဖိုးရှိတဲ့ asset ဖြစ်နေပြီ။ Social Media အားလုံးထဲမှာ Active user တစ်ယောက်ချင်းစီက platform ကို ငွေပြန်ရှာပေးနိုင်စွမ်းမှာ LinkedIn သည် အများဆုံးပဲ။ Revenue per user မှာ အများဆုံး။ ထားပါတော့။ အဲဒီလိုပဲ VR/AR ခေတ်လည်း ရောက်လာရော၊ Google ကလည်း ထုတ်တာပဲ၊ Google Glass ဆိုပြီး။ Microsoft ကလည်း လုပ်တာပဲ၊ HoloLens ဆိုပြီး။ အခု Apple တောင် Vision Pro ဆိုပြီး လုပ်နေတာ။

AI သည်လည်း ထိုနည်း၎င်းပဲ။ ခဗျားက နည်းပညာကုမ္ပဏီဆိုရင် AI model ရှိကိုရှိနေရမယ် ဆိုတာမျိုး။ ဒါပေမဲ့ လက်တွေ့မှာ လက်ရှိ AI တွေက တကယ့်တကယ် အလုပ်ဖြစ်သလား၊ အပြင်မှာ ပြောနေကြသလို၊ လူသားဝန်ထမ်းတွေ မလိုအပ်တော့ဘူး၊ ဂရပ်ဖစ်ဒီဇိုင်နာတွေ၊ ဗီဒီယိုအယ်ဒီတာတွေ မလိုတော့ဘူးလားဆိုတော့လည်း မဟုတ်သေးပြန်ဘူး။ ကျနော်တို့ ငယ်တုန်းက ကွန်ပျူတာပေါ်လာရင် ဘယ်အလုပ်တွေ ပျောက်ကုန်မယ်ဆိုပြီး ပြောတာရှိတယ်။ အထူးသဖြင့် ၂၀၀၀ ခုနှစ် အစောပိုင်းတွေမှာ။ ကျနော်သိသလောက်တော့ လက်နှိပ်စက်သမားတွေ၊ ရုပ်ရှင်ရုံတွေမှာ ပိုစတာဆွဲတဲ့ သူတွေလောက်ကလွဲရင် ကျန်တဲ့သူတွေက ဆက်ပြီးရှင်သန်သွားတာပါပဲ။

အဲဒီတော့ ဘယ်လောက်အသုံးတည့်မယ်၊ အသုံးဝင်မှုကနေ ဘယ်လောက်တန်ဖိုး (ငွေကြေးနဲ့ပဲ ပြောကြပါစို့) ပြန်ဖန်တီးပေးနိုင်မယ်၊ Value creation ကြောင့် Return on Investment ဘယ်လောက် များများနဲ့မြန်မြန် ပြန်ရနိုင်မယ်ဆိုတာ ဘယ်သူမှ မသိဘူး။ တစ်ဘက်မှာက Chip တွေ ဝယ်ရတဲ့၊ data center တွေ တည်ဆောက်ရတဲ့ ကုန်ကျစရိတ်က မတရားကြီးနေတယ်။ nVidia ရဲ့ လောဘဇောတိုက်မှုကလည်း အစိတ်အပိုင်းဆိုပေမဲ့၊ တစ်ဘက်မှာလည်း TSMC ရဲ့ အခြေအနေ၊ တရုတ်ထိုင်ဝမ်နယ်မြေအငြင်းပွားမှု၊ ယူအက်စ်တရုတ်ဆက်ဆံရေး၊ ဒါတွေအားလုံးကလည်း Chip တွေကို ပိုပြီးစျေးကြီးသည်ထက် ကြီးသွားစေတယ်။

AI ကုမ္ပဏီအားလုံးသည် လက်ရှိမှာ အရှုံးပြနေတယ်။ သူတို့ထုတ်သမျှ product တွေ အကုန်လုံးကလည်း prototype သာသာတွေချည်းပဲ။ Microsoft ရဲ့ Copilot+PC ကနေစလို့ Rabbit R1 အထိ။ ဘယ်အချိန်မှာ iPod လို၊ iPhone လို၊ iPad လို စီးပွားရေးအရ အဓိပ္ပာယ်ရှိတဲ့ ထုတ်ကုန်တစ်ခု ဖြစ်လာကြမှာလဲဆိုတာ ဘယ်သူမှမသိဘူး။

> ကွန်ပျူတာပေါ်လာရင် ဘယ်အလုပ်တွေ ပျောက်ကုန်မယ်ဆိုပြီး ပြောတာရှိတယ်။ အထူးသဖြင့် ၂၀၀၀ ခုနှစ် အစောပိုင်းတွေမှာ။ ကျနော်သိသလောက်တော့ လက်နှိပ်စက်သမားတွေ၊ ရုပ်ရှင်ရုံတွေမှာ ပိုစတာဆွဲတဲ့ သူတွေလောက်ကလွဲရင် ကျန်တဲ့သူတွေက ဆက်ပြီးရှင်သန်သွားတာပါပဲ။

### My Initial Thoughts

အခု DeepSeek က မိုဒယ်အရ performance သာတယ်ဆိုတာ train ထားတဲ့ AI မိုဒယ်က ပိုကောင်းလို့ဆိုတာထက် အဲဒီမိုဒယ်ကို ဘယ်လို utilize လုပ်ထားလဲ ဆိုတာက ပိုဖြစ်နိုင်ချေများပါတယ်။ သိရသလောက်က DeepSeek ရဲ့ Hardware တွေက OpenAI တို့နဲ့ယှဉ်ရင် အတော်လေး အားနည်းတယ်လို့ သိထားရတော့ performance ပိုကောင်းတယ်ဆိုရင် နဂိုမိုဒယ်က ကောင်းတာ၊ hardware ကြောင့် ပိုအားသာတာဆိုတာထက် မိုဒယ်ကို ဘယ်လို utilize လုပ်လဲဆိုတာက စကားပြောတယ်နဲ့ တူပါတယ်။

နမူနာပြောရရင် အွန်လိုင်းမှာ သူများရေးပြီးသားတွေကို ဘယ်ဟာက မေးထားတာနဲ့ အနီးစပ်ဆုံး အဖြေဖြစ်မလဲဆိုပြီး Google က search လုပ်ပေးတာနဲ့၊ source တွေကို လိုက်ရှာ၊ ရှာတွေ့တဲ့ source တွေရဲ့ legitimate ဖြစ်မှုကို အကဲဖြတ်၊ ဖြစ်နိုင်ချေအဖြေတွေကိုထုတ်၊ ထွက်လာတဲ့အဖြေတွေကို တစ်ခုပေါ်တစ်ခုဆင့်ပြီး bayesian analysis လိုမျိုးတွေနဲ့ weigh လုပ်၊ နောက်ဆုံးကျမှ ဖြစ်တန်ချေအရှိဆုံးကို အဖြေပေးတာမျိုး လုပ်တာနဲ့ နှစ်ခုယှဉ်လိုက်ရင် search indexing algorithm က ပိုလွယ်သလိုမျိုးပါ။ ရုတ်တရက်ဆိုရင်တော့ ၂ ခုစလုံးက အဖြေတူတူပဲလို့ ထင်ရပေမဲ့၊ တစ်ခုက လူတွေအရင်က ရှာထားတဲ့ အဖြေကို ပြန်သုံးတာဖြစ်ပြီး၊ နောက်တစ်ခုကတော့ ကိုယ့်ဖာသာကိုယ် အစအဆုံးအဖြေရှာတဲ့ နည်းကို သုံးထားတာပါ။ ဒါက နမူနာပေးတာပါ။ OpenAI တိုံ၊ Gemini တို့နဲ့ DeepSeek က ဒီလိုကွာတယ်၊ သူတို့တတွေ အဲဒီလို အလုပ်လုပ်နေကြတယ်လို့ ပြောတာ မဟုတ်ပါဘူး။

အဲဒီတော့ လက်ရှိမှာ AI မိုဒယ်တွေက ဘယ်သူထက် ဘယ်သူကသာတယ်ဆိုတာ မဖြစ်နိုင်ဘူး။ အသုံးချပုံအသုံးချနည်းနဲ့ လူတွေက ဘယ်လိုသုံးသလဲ ဆိုတာပေါ် မူတည်ပြီး ကွာသွားတာ ဖြစ်နိုင်တယ်။ ဗမာပြည်က ဆရာတစ်ယောက်လို ပိဋကတ် ၃ ပုံထဲ ရေးထားပြီးသား စာတွေကို ပြန်ပြီးရွတ်ပြခိုင်းတာ၊ ဆိုင်ရာအချက်အလက်ကို ဆွဲထုတ်ပြီး စာဖတ်ရတာချောအောင် ပြန်စဉ်ပေးတာလောက်ကတော့ အခက်ကြီးမဟုတ်ပါဘူး။ ဒါပေမဲ့ ကျမမျက်နှာကို အက်ဆစ်နဲ့ အပက်ခံရလို့ မျက်နှာတစ်ခြမ်း ပျက်သွားတယ်။ ဘာသာရေးကြည်ညိုကိုင်းရှိုင်းပါလျက်နဲ့ ဘာလို့ဒီလို ရုပ်ဆိုးပန်းဆိုးကြီး ဖြစ်သွားရတာလဲ ဆိုတာမျိုး သွားမေးရင်၊ မလ္လိကာဒေဝီသုတ္တာန် (အံ၊၁၊၅၂၃-၅၂၆၊ စာပိုဒ်၊၁၉၇။) ထုတ်နှုတ်ပြီး ဖြေသင့်တယ်ဆိိုတာမျိုးကို ဖြေဖို့ခက်လိမ့်မယ်။ တစ်ဘက်မှာလည်း မြတ်စွာဘုရားက ဘယ်လိုဂုဏ်တော်တွေနဲ့ ပြည့်စုံပါလဲလို့ သွားမေးရင်တော့ ဓာရဏပရိတ်ထဲက အချက်တွေကို DeepSeek က အလွယ်တကူ ထုတ်ပြပေးနိုင်လိမ့်မယ်။ 

အဲဒီတော့ အခု Hype ဖြစ်နေတာတွေက AI အကြောင်း ပီပီပြင်ပြင် နားမလည်သေးလို့ ပြောနေကြတာပဲ။ AI အကြောင်း သေချာနားလည်သွားရင်တော့ ဒါဘာမှထူးဆန်းတာ မဟုတ်ဘူးပေါ့။ ဒီနေ့ဒီကောင်ကောင်းတယ်၊ နောက်နေ့ဟိုကောင်ပိုကောင်းမယ်။ ဒီသဘောပဲလို့ ကျနော်တော့ မြင်တယ်။ Crypto တုန်းကလည်း Crypto မို့လို့ အသည်းအသန်။ NFT တုန်းကလည်း NFT မို့လို့ အသည်းအသန်။ လက်တွေ့ real world scenario မှာ တကယ်အသုံးတည့်ပြီလားဆိုတော့ ဝေဝေဝါးဝါးတွေပဲ။

ကျနော်က AI ကို သဘောကျတယ်။ ကြိုက်တယ်။ ဒါပေမဲ့ ကျနော်သဘောကျတဲ့ AI က အခုလို LLMs တွေ၊ generative AI တွေ မဟုတ်ဘူး။ လက်တွေ့အသုံးဝင်တဲ့ protein folding တွေကို လုပ်နိုင်မဲ့၊ simulation တွေ လုပ်နိုင်မဲ့၊ fusion အတွက် optimal ignation တွေ လုပ်ပေးနိုင်မဲ့၊ quantum computing မှာ qbit တွေကို superposition မှာ stable အဖြစ်ဆုံးဖြစ်အောင် ထိန်းနိုင်မဲ့ အခြေအနေတွေကို simulate လုပ်တာ၊ error ဖြစ်နိုင်တဲ့ qbit တွေကို ဖယ်ပေးတာ၊ အဲဒါမျိုးတွေ လုပ်နိုင်မဲ့ AI မျိုးကို လိုချင်တာ။ ဟိုလိုမျိုး မျောက်ကို မိုနာလီဇာပုံဖြစ်အောင် ပြင်ပေးတာမျိုးလောက်နဲ့တော့ Intelligence ပါလို့ ပြောဖို့အတော်ကြီး ခက်တယ်ပေါ့။

> အခု Hype ဖြစ်နေတာတွေက AI အကြောင်း ပီပီပြင်ပြင် နားမလည်သေးလို့ ပြောနေကြတာပဲ။ AI အကြောင်း သေချာနားလည်သွားရင်တော့ ဒါဘာမှထူးဆန်းတာ မဟုတ်ဘူးပေါ့။

### Conclusion

အနှစ်ချုပ်ပြောရရင်

- DeepSeek သည် ဘာမှထူးခြားနေတာ၊ unique ဖြစ်နေတာ၊ နည်းပညာအရ break through ဖြစ်နေတာတွေ မဟုတ်ဘူးဆိုတာရယ်၊
- လက်ရှိမှာ AI သည် အများထင်သလို revolution တစ်ခုကို ရောက်နေတယ်ဆိုတာ မဟုတ်ဘူး ဆိုတာရယ်၊
- AI မှာ shortcut တွေ ရှိလို့၊ ဒိဇိုင်းပိုင်း ပိုကောင်းအောင် လုပ်နိုင်လို့ သူများထက် အဆပေါင်းများစွာ သာသွားတယ်ဆိုတာမျိုး မဖြစ်နိုင်ဘူးဆိုတာရယ်၊
- AI သည် စီးပွားရေးအရ make sense မဖြစ်သေးဘူးဆိုတာရယ်၊

ဒီအချက်တွေကို အဓိကအာရုံစိုက်ပြီး ပြောချင်တာပါ။

*Photo Credit - AP Photo*